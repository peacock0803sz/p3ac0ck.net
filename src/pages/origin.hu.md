---
layout: ../layouts/Origin.astro
title: "The Origin of my Name - Peacock (in Hungarian)"
lang: hu
---

## Ady Endre: Fölszállott a páva

»Fölszállott a páva a vármegye-házra,  
Sok szegény legénynek szabadulására.«

Kényes, büszke pávák, Nap-széditő tollak,  
Hírrel hirdessétek: másképpen lesz holnap.

Másképpen lesz holnap, másképpen lesz végre,  
Új harcok, új szemek kacagnak az égre.

Új szelek nyögetik az ős magyar fákat,  
Várjuk már, várjuk az új magyar csodákat.

Vagy bolondok vagyunk s elveszünk egy szálig,  
Vagy ez a mi hitünk valóságra válik.

Új lángok, új hitek, új kohók, új szentek,  
Vagy vagytok vagy ismét semmi ködbe mentek.

Vagy láng csap az ódon, vad vármegyeházra,  
Vagy itt ül a lelkünk tovább leigázva.

Vagy lesz új értelmük a magyar igéknek,  
Vagy marad régiben a bús, magyar élet.

»Fölszállott a páva a vármegye-házra,  
Sok szegény legénynek szabadulására.«
